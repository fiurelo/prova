Laura Pausini (Faenza, 16 maggio 1974) è una cantautrice italiana.


Firma di Laura Pausini
Ha iniziato la sua carriera nel 1993, vincendo il Festival di Sanremo nella sezione Nuove Proposte con il brano La solitudine[6] e confermando il successo l'anno seguente classificandosi al terzo posto con il brano Strani amori e risultando la cantante con le maggiori vendite del Festival del 1994[7]. Raggiunge il mercato discografico internazionale, in numerosi paesi dell'Europa, dell'America del Nord e dell'America Latina, diventando la cantante italiana più nota dagli anni novanta in poi[8], incidendo brani in spagnolo, portoghese, inglese, francese, catalano, e collaborando, tra gli altri, con Madonna, Phil Collins, Charles Aznavour, Michael Jackson, Kylie Minogue, Miguel Bosé, Ivete Sangalo, Gloria Estefan, Alejandro Sanz, Michael Bublé, Josh Groban, Ray Charles, Juan Gabriel e James Blunt.

Nella prima parte della sua carriera ha cantato principalmente di problemi e storie d'amore adolescenziali[3][5][9] mentre dal 1998, con l'album La mia risposta, ha iniziato ad affermarsi come una cantante più matura[3], con la critica che ha lodato la sua semplicità[10] e la sua voce potente e caratteristica[11][12].

Il suo repertorio è basato sulla melodia italiana[13], evolvendo nello stile musicale nel corso della carriera attraverso influenze di musica latina[14], pop rock[2][3][4][5], swing[15] e dance pop[16].

Le stime di vendita della FIMI[17] e della Rai[18] affermano che la cantante abbia superato i 70 milioni di dischi venduti nel mondo aggiudicandosi 226 dischi di platino[19]. Ha ricevuto numerosi premi e riconoscimenti tra i più importanti a livello internazionale.
